## <img src="/Images/Icons/book.png" width="200" height="200" />

## Účel knihy

_**"Keď budú všetci vedci vedieť o otvorenej vede a budú vzdelávaní, podporovaní a usmerňovaní tak, aby praktizovali otvorenú vedu vo všetkých štádiách svojej kariéry, bude možné zásadne zmeniť spôsob, akým sa realizuje výskum a šíria jeho výsledky, a tak podporiť vedecký ekosystém so zvýšenou viditeľnosťou, efektívnejším zdieľaním a posilnenou integritou výskumu."**_ Správa pracovnej skupiny pre zručnosti v oblasti otvorenej vedy ([Open Science Skills Working Group Report](https://ec.europa.eu/research/openscience/pdf/os_skills_wgreport_final.pdf#view=fit&pagemode=none), 2017)

Hnutie otvorenej vedy si kladie za cieľ dosiahnuť, aby boli výsledky a postupy vedy dostupné všetkým a aby ich mohli všetci znovu použiť. Otvorená veda súvisí s kultúrou a poznaním v rovnakej miere ako s technológiami a službami. Preto je dôležitou úlohou presvedčiť vedcov o prínosoch zmeny ich postupov a vybaviť ich zručnosťami a vedomosťami, ktoré na to potrebujú.

Táto kniha ponúka rady a zdroje školiteľom a lektorom otvorenej vedy, ako aj komukoľvek, kto má záujem zvýšiť úroveň transparentnosti výskumnej praxe a participácie na výskume. Príručka podporuje a spája vznikajúcu komunitu otvorenej vedy, ktorá chce odovzdávať svoje vedomosti. Ponúka vzdelávacie aktivity, ktoré sa dajú prispôsobiť rôznym prostrediam a cieľovým skupinám. Školitelia v nej nájdu metódy, pokyny, príklady konceptov školení a vzdelávaní a podnety k svojim vlastným školeniam o otvorenej vede. Príručka poskytuje zástancom otvorenej vedy na celom svete praktické kow-how, ako informovať výskumných pracovníkov a podporných pracovníkov o princípoch otvorenej vedy. Čo funguje, čo nie? Ako získať čo najviac z obmedzených zdrojov? Nájdete tu množstvo zdrojov, ktoré vám pomôžu pripraviť vlastné vzdelávacie aktivity. 

Základom príručky sú nazhromaždené skúsenosti a zručnosti autorov v oblasti odovzdávania princípov otvorenej vedy. Zameriava sa na prax v oblasti otvorených znalostí a vzdelávania. Inými slovami, príručka sa nesústredí v prvom rade na šírenie myšlienok otvorenej vedy, ale na to, _ako_ čo najúčinnejšie podporovať prax otvorenej vedy.

## <img src="/Images/Icons/gears.png" width="150" height="150" />

## Komu je príručka určená?

Príručka je určená každému, kto chce usporiadať vzdelávacie podujatie o otvorenej vede alebo predstaviť myšlienky otvorenej vedy v rámci školenia špecializovaného na konkrétnu vedeckú disciplínu a chce podporiť zavádzanie postupov otvoreného výskumu. Patria sem vedci, knihovníci, poskytovatelia infraštruktúry, podporní pracovníci vo výskume, financovatelia, tvorcovia politík a riadiaci pracovníci. Príručka je tiež určená všetkým, ktorí sú v pravidelnom alebo občasnom kontakte s výskumníkmi \(a inými zainteresovanými stranami\) a chcú sa podeliť o svoje vedomosti o otvorenej vede, či už v rámci svojich bežných pracovných povinností alebo aj mimo svojej práce. Dôležité je, že príručku využije každý, kto chce usporiadať školenie s cieľom podporiť opätovné používanie, participáciu, efektívnosť, spravodlivosť a zdieľanie vo výskume bez ohľadu na to, či tieto vlastnosti pripíše otvorenej vede \(alebo či vôbec chce tento termín použiť\).

V príručke definujeme ako "školiteľov" všetkých ľudí, ktorí chcú realizovať školenie o otvorenej vede, bez ohľadu na úroveň ich skúseností. Zahŕňame aj lektorov, ktorí by sa pri použití termínu "otvorená veda" cítili nepríjemne alebo toto označenie vo svojom školení nechcú použiť. Kniha ponúka rady, ako učiť konkrétne zručnosti a koncepty na zlepšenie práce výskumníkov. A hoci tieto spadajú pod zastrešujúci výraz "otvorená veda", nemusia sa ako také učiť. Ostražitosť spojená s výrazom "otvorená veda" by mohla znamenať, že školenie o "otvorenej vede" pritiahne iba určitý segment výskumníkov, zatiaľ čo školenie na tému "Ako publikovať svoje dáta" pritiahne rozmanitejšiu skupinu. Súčasťou práce školiteľa je tiež definovanie cieľového publika a spôsobu, ako ho čo najlepšie osloviť - takéto rozhodnutia urobíte najlepšie vy!

## <img src="/Images/Icons/questions.png" width="150" height="150" />

## Čo je otvorená veda?

Podľa taxonómie projektu FOSTER, [FOSTER taxonomy](https://www.fosteropenscience.eu/taxonomy/term/7), "Otvorená veda je hnutie, ktorého cieľom je sprístupniť výsledky, dáta a propagáciu vedeckého výskumu všetkým skupinám spoločnosti. Môže sa definovať ako súbor určitých princípov a postupov:

* **Princípy**: Otvorená veda znamená zvýšenie transparentnosti, opakovaného použitia, participácie, spolupráce, zodpovednosti za výskum a jeho reprodukovateľnosti. Jej cieľom je zlepšenie kvality a spoľahlivosti výskumu uplatnením princípov ako inklúzia, spravodlivosť (fairness), rovnosť (equity) a zdieľanie. Na otvorenú vedu sa môžeme pozerať jednoducho ako na riadne a správne realizovaný výskum. Otvorená veda sa týka vied o živej i neživej prírode, fyzikálnych vied, technických vied, matematiky, spoločenských a humanitných vied \([Open Science MOOC](https://opensciencemooc.eu/)\).
* **Postupy**: Otvorená veda prináša zmeny spôsobov realizácie vedy a výskumu, napríklad otvorený prístup k vedecko-výskumným výstupom, zdieľanie dát, otvorené  laboratórne záznamy, transparentnosť v hodnotení výskumu, zaistenie reprodukovateľnosti výskumu \(ak je to možné\), transparentnosť výskumných metód, otvorený zdrojový kód, softvér a infraštruktúra, občianska veda a otvorené vzdelávacie zdroje.  

**Poznámka k jazyku:** Anglický výraz “science/veda” tradične nezahŕňa humanitné a spoločenské vedy, preto sa častejšie používajú termíny ako “open scholarship/otvorené vedecké poznanie” alebo “open research/otvorený výskum”. Keďže výraz “open science/otvorená veda” je bežnejší termín, používa sa tejto príručke, ale vzťahuje sa, v súlade so slovenským významom slova veda, na výskum vo všetkých vedných disciplínach, vrátane spoločenských a humanitných.

## <img src="/Images/Icons/arrow.png" width="150" height="150" />

## Ako používať príručku

Príručka je navrhnutá vo forme modulov. Môžete si vybrať ktorúkoľvek kapitolu a preskočiť kapitoly, ktoré nie sú pre vás alebo vaše školenia relevantné.

V [__Kapitole 2__ "Základy otvorenej vedy"](https://github.com/Open-Science-Training-Handbook/Open-Science-Training-Handbook_EN/tree/master/02OpenScienceBasics) sa ponoríte do obsahu školenia. Príručka obsahuje a vysvetľuje všetky témy, ktoré sa týkajú otvorenej vedy. Poznáte už jednu alebo dve témy? Skvelé, pozrite sa teda na iný aspekt, o ktorom ste zatiaľ možno nepočuli. Aj keď neplánujete uskutočniť školenie/výcvik na tieto konkrétne témy, pravdepodobne zistíte, že sú pre vás užitočné - mnoho tém otvorenej vedy sa prekrýva.  

Ak máte malé alebo žiadne skúsenosti so školeniami vo všeobecnosti, pozrite si [ __Kapitolu 3__ "Vzdelávanie a školenie?Učenie a vzdelávanie On Learning and Training"](https://github.com/Open-Science-Training-Handbook/Open-Science-Training-Handbook_EN/tree/master/03OnLearningAndTraining). Získate tu prehľad vzdelávacích techník, ako aj praktické rady pre tvorbu školenia. Ak už máte nejaké skúsenosti, dozviete sa viac o rôznych prístupoch k výučbe a obnovíte svoje poznatky.  

Väčšie workshopy a informatívne školenia vyžadujú veľa plánovania. Úspech výcviku je podmienený množstvom rozhodnutí, od malých až po veľké, pri ktorých zohráva čas dôležitú úlohu. [__Kapitola 4__ "Organizačné aspekty"](https://github.com/Open-Science-Training-Handbook/Open-Science-Training-Handbook_EN/tree/master/04OrganizationalAspects) obsahuje dôležité informácie o organizačných aspektoch. Tiež ponúka užitočný kontrolný zoznam ako pomôcku pri plánovaní školenia.  

Živé a interaktívne školenia vyžadujú pútavé aktivity. Naše ukážkové cvičenia a ďalšie zdroje zaujmú účastníkov školenia, poskytnú praktický pohľad na teoretické témy, alebo vám zabezpečia spätnú väzbu od účastníkov. [__Kapitola 5__ "Príklady a praktické odporúčania"](https://github.com/Open-Science-Training-Handbook/Open-Science-Training-Handbook_EN/tree/master/05ExamplesAndPracticalGuidance) ponúka celý rad cvičení a zdrojov, ktoré vyskúšali a schválili odborní školitelia zameraní na otvorenú vedu. Tieto cvičenia a zdroje si môžete voľne vyskúšať, prispôsobiť a znovu ich použiť.  

Podobne ako iné vznikajúce oblasti, aj otvorená veda dosť často používa terminológiu, ktorá sa môže zdať ťažká. Nemusíte sa obávať, v časti [__"Glosár"__](https://github.com/Open-Science-Training-Handbook/Open-Science-Training-Handbook_EN/tree/master/06Glossary) nájdete vysvetlenia väčšiny menej známych výrazov a pojmov.  

Táto príručka bola vytvorená ako živý zdroj. Znamená to, že sa bude pravidelne aktualizovať podľa vývoja v rámci otvorenej vedy a na základe spätnej väzby a návrhov iných školiteľov v oblasti otvorenej vedy a našich používateľov. Neváhajte pridať svoje najlepšie postupy, príklady, zdroje, názory alebo skúsenosti cez GitHub.  

Dúfame, že príručku si budete čítať s chuťou a záujmom a prajeme vám veľa šťastia pri organizácii budúcich školení o otvorenej vede.

## <img src="/Images/Icons/open_licenses.png" width="150" height="150" />

## Otvorené licencie a autorstvo

Školiteľská príručka otvorenej vedy je napísaná ako otvorený vzdelávací zdroj, aby ju používatelia mohli využívať tým najlepším možným spôsobom. Práca je preto dostupná pod licenciou [Creative Commons Public Domain Dedication \(CC0 1.0 Universal\)](https://creativecommons.org/publicdomain/zero/1.0/). Nemusíte si od nás žiadať povolenie na opätovné použitie príručky či kopírovanie informácie. Informácie z obsahovej časti môžete voľne použiť vo svojich školiacich snímkach či obrázkoch spôsobom tak, ako budete považovať za najvhodnejšie na svoje školenie. Upozorňujeme, že niektoré materiály citované v tejto knihe môžu podliehať autorskému právu. V tom prípade to bude v texte uvedené. Prosíme vás, aby ste zvážili citovanie tejto príručky, keď budete používať jej obsah.  

Snažili sme sa uviesť všetky zdroje. Ak sme s nejakých dôvodov zabudli uviesť autorov, nestalo sa tak so zlým úmyslom. Neváhajte sa na nás obrátiť a požiadať o opravu na tejto adrese [elearning@fosteropenscience.eu](mailto:elearning@fosteropenscience.eu).

