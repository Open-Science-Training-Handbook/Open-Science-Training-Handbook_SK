## <img src="/Images/Icons/open_education.png" width="200" height="200" />
## 11. Otvorené vzdelávacie zdroje

### Čo je to?

Otvorené vzdelávacie zdroje (v zahraničí známe pod skratkou OER, z angl. Open Educational Resources) sú definované ako "výučbové, vzdelávacie a výskumné materiály na akomkoľvek médiu, digitálnom alebo inom, voľne dostupné verejnosti (public domain) alebo sprístupnené pod otvorenou licenciou, ktorá umožňuje iným bezplatný prístup, použitie, úpravu a redistribúciu bez akýchkoľvek obmedzení alebo len s minimálnymi obmedzeniami" ([definícia nadácie William and Flora Hewlett Foundation](https://www.hewlett.org/strategy/open-educational-resources/)). Otvorené vzdelávacie zdroje zahŕňajú kompletné kurzy, materiály ku kurzom, moduly, učebnice, videá (streamovanie), testy, obrázky, softvér a iné nástroje, materiály alebo techniky využívané na podporu prístupu k poznatkom.     

### Odôvodnenie

Otvorené vzdelávacie zdroje sa často vytvárajú na základe výskumných výsledkov. Ak sa venujete otvorenej vede, je logické, že vaše vzdelávacie zdroje zachovávajú úroveň otvorenosti vášho výskumu. Okrem toho môžu iní inštruktori využiť váš materiál na vytvorenie nového alebo prispôsobenie už existujúcich materiálov. Na tvorbu vzdelávacích materiálov sa vlastne môžeme pozerať ako na cyklus podobný výskumnému cyklu: nájsť, zostaviť, prispôsobiť, použiť a zdieľať ([wikieducator.org/OER_Handbook/educator/OER_Lifecycle](http://wikieducator.org/OER_Handbook/educator/OER_Lifecycle)).

## <img src="/Images/Icons/finish.png" width="150" height="150" />
### Ciele vzdelávania

1. Účastníci vzdelávania by mali vedieť rozdiel medzi otvorenými a zatvorenými vzdelávacími zdrojmi.
2. Účastníci by mali vedieť, že licencie sú kľúčovým prvkom a naznačujú, ako jednoducho používať a kombinovať otvorené vzdelávacie zdroje. 
3. Účastníci by mali vedieť, kde majú vyhľadať a umiestniť vytvorené otvorené vzdelávacie zdroje.

### Kľúčové prvky
## <img src="/Images/Icons/brain.png" width="150" height="150" /> <img src="/Images/Icons/gears.png" width="150" height="150" />
#### Poznatky a zručnosti

Otvorené vzdelávacie zdroje sa považujú za otvorené iba, ak majú otvorenú licenciu. Avšak na výber licencie na vzdelávací zdroj nie sú k dispozícii žiadne jasné usmernenia, takže aký druh licencie je vhodný? V praxi sa na otvorené vzdelávacie zdroje najčastejšie využívajú licencie Creative Commons (licencie CC). Otvorené licencie Creative Commons sú licencie [CC0 (Public Domain Dedication)](https://creativecommons.org/publicdomain/zero/1.0/), [CC BY (Attribution)](https://creativecommons.org/licenses/by/4.0/) – Uvedenie Autora, a [CC BY-SA (Attribution-ShareAlike)](https://creativecommons.org/licenses/by-sa/4.0/) – Uvedenie Autora-Rovnaké Šírenie, ktoré sa dajú použiť na väčšinu vzdelávacích zdrojov (viac informácií o licenciách CC v slovenčine nájdete na stránke <a href="https://otvorenaveda.cvtisr.sk/creative-commons/">otvorenaveda.cvtisr.sk</a>). Licencie Creative Commons nie sú najvhodnejšie na šírenie databáz pod slobodnou licenciou (free license). Na dodržanie súladu s právnymi predpismi zvoľte radšej vhodnú špecifickú otvorenú licenciu ako ODbl, ODC-BY alebo PDDL.

Treba zdôrazniť nutnosť definovať, kto je nositeľom autorských práv alebo súvisiacich práv na výsledky výskumu. Nositeľ autorských práve je ten, kto môže rozhodnúť zrušiť obmedzenia, ak nie sú odstránené automaticky prostredníctvom licencií. Podmienky licencie sa musia vysvetliť podrobne, aby iní používatelia mohli správne uviesť autora a vytvoriť skutočný otvorený vzdelávací zdroj. Týka sa to aj kombinácie rôznych typov licencií a ich dôsledkov.

Školenie by malo poskytnúť prehľad platforiem otvorených vzdelávacích zdrojov a ich zamýšľaného využívania. Platforma OpenCourseWare (OCW) je jedna z prvých platforiem otvorených vzdelávacích zdrojov a jeden z hlavných iniciátorov hnutia otvorených vzdelávacích zdrojov. Vznikla na pôde univerzity MIT (Massachusetts Institute of Technology) v roku 2022. Otvorené vzdelávacie konzorcium ([Open Education Consortium](http://www.oeconsortium.org)) teraz poskytuje materiály z celého sveta vo forme kurzov pod slobodnými licenciami. Ďalšími pioniermi v tejto oblasti boli UNESCO a nadácia William and Flora Hewlett Foundation, ktorí stále výrazne podporujú otvorené vzdelávacie zdroje.

Príklady platforiem otvorených vzdelávacích zdrojov:

- [Creative Commons Search](https://search.creativecommons.org/) – platforma obrazových a zvukových súborov a viedosúborov
- [Open Education Consortium](http://www.oeconsortium.org) – platforma otvorených materiálov ku kurzom
- [OERCommons](https://www.oercommons.org/) – platforma vzdelávacích zdrojov

## <img src="/Images/Icons/questions.png" width="150" height="150" />
### Otázky, prekážky a bežné mylné predstavy

Otázka: Ako sa dá zaistiť kvalita materiálov?

Odpoveď: Toto nie je vždy určené. Zatiaľ neexistuje pečať kvality pre otvorené vzdelávacie materiály. Otvorené komentáre používateľov, recenzné konanie a publikovanie materiálov na platformách uznávaných inštitúcií, ako sú napríklad univerzity, môže poskytnúť prvé indikácie kvality. Ale rovnako ako pri tlačených textových materiáloch, kvalita sa nedá vždy zaručiť. To znepokojuje mnohých používateľov. Ale aktuálnosť a adaptabilita otvorených vzdelávacích materiálov hovorí v prospech ich používania. Nakoniec viete iba vy, či sa zvolený materiál hodí na dosiahnutie zamýšľaného cieľa a či je jeho obsah správny.

## <img src="/Images/Icons/output.png" width="150" height="150" />
### Výsledky vzdelávania

1. Účastníci vzdelávania dokážu rozoznať materiál, ktorý podlieha autorským právam, od materiálu, ktorý je voľne dostupný. 
2. Účastníci vzdelávania budú poznať rôzne typy licencií, ich podmienky a dopady. 
3. Účastníci vzdelávania dokážu nájsť, použiť a vytvoriť otvorené vzdelávacie zdroje. 

## <img src="/Images/Icons/magnifying_glass.png" width="150" height="150" />
### Ďalšie odporúčané čítanie

* Butcher (2015). A Basic Guide to Open Educational Resources (OER). [hdl.handle.net](http://hdl.handle.net/11599/36)

* Miao et al. (2016). Open Educational Resources: Policy, Costs and Transformation. [hdl.handle.net](http://hdl.handle.net/11599/2306)

* OECD (2007). Giving Knowledge for Free: The Emergence of Open Educational Resources. OECD Publishing, Paris. [doi.org/10.1787/9789264032125-en](http://dx.doi.org/10.1787/9789264032125-en)

* Open Knowledge Foundation (2014). Open Education Handbook 2014. [education.okfn.org](https://education.okfn.org/handbooks/handbook/)
