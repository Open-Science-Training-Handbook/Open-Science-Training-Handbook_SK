## <img src="/Images/Icons/open_government.png" width="200" height="200" />
## 9. Politiky otvorenej vedy

### Čo je to?

Politiky otvorenej vedy môžeme definovať, ako stratégie a opatrenia zamerané na podporu princípov otvorenej vedy a uznanie postupov otvorenej vedy. Politiky zvyčajne stanovujú výskumné inštitúcie, financovatelia výskumu, vlády alebo vydavatelia. Cieľom prvých politík bolo požadovať otvorené šírenie výsledkov výskumu, založenom na myšlienke, že výsledky výskumu financovaného z verejných zdrojov by mali byť dostupné verejnosti bez akýchkoľvek obmedzení. Rozsah politík sa však rozširoval a v súčasnosti sa môžeme stretnúť s národnými politikami podporujúcimi postupy otvorenej vedy v ktorejkoľvek fáze výskumu. Okrem toho môžeme nájsť konkrétne ustanovenia v nových a existujúcich zákonoch, nariadeniach alebo smerniciach.

## <img src="/Images/02 Open Science Basics/02_open_policies.png" />

### Odôvodnenie

Súčasné politiky stanovené inštitúciami, financovateľmi, vládami a vydavateľmi sú jednou z hlavných hybných síl otvorenej vedy, preto je dôležité vedieť, aký majú dopad na výskumníkov. Ak plánujete navrhnúť politiku zameranú na prijatie a uznanie postupov otvorenej vedy, je potrebné poznať aktuálne politiky, aby sa predišlo ich prekrývaniu alebo rozporom. Preto by mali výskumní pracovníci a tvorcovia politík poznať existujúce politiky a vedieť, aký môžu mať na nich dopad.

## <img src="/Images/Icons/finish.png" width="150" height="150" />
### Ciele vzdelávania

1. Ciele vzdelávania sa budú líšiť v závislosti od účastníkov. Môžeme urobiť širšie rozdelenie medzi výskumníkmi \(v širokom zmysle\) a tvorcami politík \(v rámci inštitúcie alebo financovateľa – v širokom zmysle\).

2. Ak je vzdelávací program zameraný hlavne na výskumníkov, zahrňujúc všetky "úrovne", potom je hlavným cieľom preskúmať to, ako ich ovplyvňujú politiky otvorenej vedy.

3. Ak je vzdelávací program zameraný na tvorcov politík, môžete sa zamerať na navrhovanie a implementáciu politiky na podporu otvorenej vedy.

4. Ak chceme školiť financovateľov alebo tvorcov politík v rámci inštitúcie, potom je dôležité ukázať, ako navrhnúť, rozvíjať, implementovať a monitorovať politiku.  

### Kľúčové prvky

## <img src="/Images/Icons/brain.png" width="150" height="150" />
#### Poznatky

Musíte preskúmať všetky politiky, ktoré majú dopad na účastníkov vzdelávania. Najprv skontrolujte všetky inštitucionálne politiky na inštitucionálnej úrovni, čo hovoria napríklad o autorskom práve, duševnom vlastníctve, otvorenom prístupe, výskumných dátach.

Potom môžete preskúmať národnú politiku alebo zákony, ktoré môžu mať dopad na výskumníkov pri vykonávaní otvorenej vedy, napríklad zákony s ustanoveniami o otvorenom prístupe alebo vyhlášky ovplyvňujúce doktorandské záverečné práce či výzvy projektov.

Na národnej úrovni môžu existovať nejaké zákony alebo vyhlášky, ktoré priamo alebo nepriamo ovplyvňujú politiku alebo kladú nejaké požiadavky. Národné politiky otvoreného prístupu v Európe môžete napríklad overiť na webovej stránke [OpenAIRE](https://www.openaire.eu/member-states-overview).

Keďže veda je medzinárodná, mali by sme preskúmať medzinárodné politiky, ktoré by mohli mať dopad na účastníkov vzdelávania, hlavne politiky medzinárodných financovateľov. Na európskej úrovni sú to politiky vyplývajúce z výskumných rámcov EK, [H2020 výskumný rámec](https://www.google.com/url?q=https://ec.europa.eu/research/participants/data/ref/h2020/grants_manual/hi/oa_pilot/h2020-hi-oa-pilot-guide_en.pdf&sa=D&ust=1521447690441000&usg=AFQjCNHsEo1FZkHkLDRxIUQr7BpfirASbQ) a 
<a href="https://otvorenaveda.cvtisr.sk/otvorena-veda-v-programe-horizont-europa/">Horizont Európa 2021-2027</a>, týkajúce sa šírenia výsledkov výskumu, ale mali by sme mať ďalšie politiky ovplyvňujúce ďalšie časti výskumného cyklu.

Niektorí vydavatelia zaviedli nové politiky aj na medzinárodnej úrovni zaviedli, najmä pokiaľ ide o publikovanie výskumných dát pri predkladaní článku.

Ak sú účastníci vzdelávania ochotní vypracovať plán alebo program implementácie národnej politiky otvorenej vedy, bolo by vhodné porovnať s tým, čo sa už urobilo inde. Na začiatok je to Amsterdamská výzva na konanie z roku 2016 ([2016 Amsterdam Call for Action](https://www.government.nl/documents/reports/2016/04/04/amsterdam-call-for-action-on-open-science)) poukazujúca na niektoré otázky, ktoré treba brať do úvahy a ktorým sa treba venovať. Príklady Holandska ([Netherlands](https://www.openscience.nl/)), Portuglska ([Portugal](http://www.ciencia-aberta.pt)) alebo Fínska ([Finland](https://openscience.fi/)) môžu pomocť navrhnúť národné politiky, načrtnúť niektoré kroky a zistiť, ako merať ich implementáciu. (pozn. prekl., od roku 2021 má Slovensko <a href="https://otvorenaveda.cvtisr.sk/narodna-strategia-otvorenej-vedy/"> Národnú stratégiu pre otvorenú vedu</a>).

## <img src="/Images/Icons/gears.png" width="150" height="150" />
#### Zručnosti

Účastníci vzdelávania by mali identifikovať hlavné znaky každej politiky: najmä komu je určená, aké sú jej podmienky a ako sa prekrývajú.

Môžete ukázať výskumníkom, ako môžu splniť rôzne politiky: kde sú služby, nástroje, ktoré inštitúcia poskytuje, ale aj kde nájdu alternatívy. Napríklad inštitúcia nemusí poskytovať infraštruktúru na uloženie a publikovanie výskumných dát, ale môže nasmerovať výskumníkov na externé riešenia, ktoré spĺňajú požiadavky politiky. Je tiež užitočné porovnať tieto riešenia s inými externými možnosťami, ktoré nemajú požadované vlastnosti.

Pri navrhovaní politiky otvorenej vedy by mali účastníci vzdelávania dokázať definovať hlavný účel jej existencie a stanoviť ciele alebo zmeny, ktoré chcú dosiahnuť. Po ich zadefinovaní by mali vedieť nájsť kľúčové ukazovatele výkonnosti (KPI) na meranie toho, či politika dosiahla svoje ciele. Účastníci by tiež mali byť schopní zrevidovať a aktualizovať politiku, ak sa ciele nedosiahnu.

## <img src="/Images/Icons/questions.png" width="150" height="150" />
### Otázky, prekážky a bežné mylné predstavy

Hlavná otázka, ktorú kladú výskumníci zúčastňujúci v rámci vzdelávania o politikách, je napríklad, ako môžu splniť podmienky bez straty slobody urobiť rozhodnutie o mieste publikovania. Vy ako školiteľ môžete opísať všetky dostupné možnosti, ktoré výskumníci majú, pretože vo všeobecnosti poskytuje otvorená veda celé spektrum možností.

Iná častá otázka je, čo sa stane, ak výskumníci nesplnia podmienky. V tomto prípade môžete uviesť príklady projektov monitorovaných financovateľmi alebo upozornení, ktoré výskumníci dostali.   

S politikou týkajúcou sa výskumných dát sa často spája mylná predstava, že výskumníci by mali zdieľať všetky dáta otvorene. Na objasnenie treba zdôrazniť rôzne časti textu politiky vysvetľujúce, na ktoré dáta sa politika vzťahuje a kedy sa musia zdieľať. Tiež môžete uviesť všetky možnosti, ktoré politika obsahuje a ktoré objasňujú, kedy je možné dáta nezdieľať (opt-out). Dobrý zdroj na vysvetlenie takýchto otázok predstavuje napríklad takáto ikonografika [Horizon 2020](https://www.google.com/url?q=https://ec.europa.eu/research/press/2016/pdf/opendata-infographic_072016.pdf&sa=D&ust=1521447690670000&usg=AFQjCNG6Qegy5MwM3bjNJ1ovWp1YlQSswQ).

Pri plánovaní politiky treba vedieť, čo zamýšľate dosiahnuť alebo vyriešiť. Niekedy sa stáva, že sa politiky tvoria len kvôli nejakej iniciatíve a neberie sa do úvahy, či je potrebná ďalšia politika a či sa nová politika nebude prekrývať s tými, ktoré sú už vypracované. Hlavnou výzvou pri tvorbe politiky je to aby bola v súlade inými iniciatívami a nebola v rozpore so zákonmi a nariadeniami.

## <img src="/Images/Icons/output.png" width="150" height="150" />
### Výsledky vzdelávania

1. Účastníci vzdelávania dokážu identifikovať požiadavky akejkoľvek politiky, ktorá by na nich mohla mať dopad pri vykonávaní otvorenej vedy.
2. Dokážu rozlíšiť všeobecné politiky ako autorské právo alebo ochrana dát a konkrétne politiky týkajúce sa otvorenej vedy, napríklad, ako šíriť výsledky výskumu.   
3. Dokážu navrhnúť kroky na splnenie určitej politiky. 
4. Účastníci participujúci na vzdelávaní zameranom na tvorbu politiky dokážu naplánovať politiku otvorenej vedy, stanoviť jej ciele a indikátory na merania implementácie.

## <img src="/Images/Icons/magnifying_glass.png" width="150" height="150" />
### Ďalšie odporúčané čítanie

* EC Working Group on Education and Skills under Open Science (2017). Providing researchers with the skills and competencies they need to practise Open Science. [ec.europa.eu](https://ec.europa.eu/research/openscience/index.cfm?pg=skills_wg)

* Open Research Funders Group & SPARC. Open Policies 101. [PDF from orfg.org](https://static1.squarespace.com/static/5817749f8419c25c3b5b318d/t/5b75bfc1352f53d3f2e4409f/1534443459039/Grantee.pdf) 

* Model Policy for Research Data Management (RDM) at Research Institutions/Institutes. In: Leaders Activating Research Networks (LEARN) (ed.) LEARN Toolkit of Best Practice for Research Data Management. (pp. 133-136). [learn-rdm.eu](http://discovery.ucl.ac.uk/id/eprint/1546606)

* Guidance for Developing a Research Data Management (RDM) Policy. In: Leaders Activating Research Networks, LEARN Project (ed.) LEARN Toolkit of Best Practice for Research Data Management. (pp. 137-140). [learn-rdm.eu](https://doi.org/10.14324/000.learn.27)

### Projekty a iniciatívy

* FOSTER. Designing Successful Open Access and Open Data Policies: Introductory. [fosteropenscience.eu](https://www.fosteropenscience.eu/node/2081) 

* FOSTER. Designing Successful Open Access and Open Data Policies: Intermediate. [fosteropenscience.eu](https://www.fosteropenscience.eu/node/2075)

* LEARN Project 2015-2017. Toolkit of Best Practice for Research Data Management [learn-rdm.eu](http://learn-rdm.eu/en/about/)
 

* Pasteur4OA. [pasteur4oa.eu](http://www.pasteur4oa.eu/)





